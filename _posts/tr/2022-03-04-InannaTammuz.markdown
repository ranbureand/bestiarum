---
layout: post
title: Sümerli Esra Erol Gururla Sunar
subtitle: İnanna ile Tammuz
description: Tammuz’un yeryüzüne gelip tekrar İnanna ile birleştikleri zaman bahardır, paskalyadır, nevruzdur, hıdrellezdir. Yeraltına döndüğü zaman ise kışın başlangıcıdır.
date: '2022-03-05 13:40:00'
language: 'tr'
language_reference: 'inannatammuz'
publish: 'yes'
---
M.Ö. 3000’ler civarında Sümerlerin güzeller güzeli Tanrıçası İnanna’nın başının bağlanma zamanı geldiğine inanan Sümerli “Gelinim Olur Musun?” ekibi, zamanın önde gelen şehri Uruk’un Kralı Tammuz’u u(ydu)ruktan bir Tanrı yaparak, eline de bir kaç kıymetli hediye tutuşturarak İnanna’ya -tabir yerindeyse- kakalarlar.

İnanna Tammuz ile evlenir. Gel zaman git zaman, yeraltı Tanrıçası olduğundan düğüne gelemeyen kızkardeşi Ereşkigal’e nikah şekeri götürmeye karar verir. Yeraltında zaten yalnızlıktan kafayı sıyıran Ereşkigal paranoya yapıp İnanna’nın yeraltına sahip olmak istediği için geldiğini sanarak onu bir cesede çevirip yeraltına hapseder.

Ereşkigal bunla da yetinmeyip, eniştesine de oyalansın diye bir kız gönderir. İnanna bir şekilde bilgelik tanrısı Enki tarafından kurtarılır ama yerine birini bırakması gerekir. O da şehir şehir gezerek yeraltında yerine koyabileceği bir tanrı aramaya başlar.

Tüm tanrıları İnanna’nın yeraltında hapsolmasıyla kahrolmuş bulur ve hiçbirine kıyamaz. Nihayet Uruk şehrine geldiklerinde kocası olacak Tammuz’u vur patlasın çal oynasın yaparken, kızlarla kucak dansında yakalar. “Bunu alın bunu!!” der ve Tammuz’u zorla yeraltına kendi yerine gönderir. Oynaştığı kızları da pişirir yer.

Fakat zaman geçtikçe kocasını özlemeye başlar ve görümcesi olan Rüya Tanrıçası’ını 6 aylığına Tammuz’un yerine yeraltında kalması için ikna eder. Böylelikle Tammuz, yılın altı ayı yeryüzünde karısı İnanna’yla aşk meşk ile geçirirken, altı ayı da yeraltının iblisleriyle poker oynar.

Derler ki Tammuz’un yeryüzüne gelip tekrar İnanna ile birleştikleri zaman bahardır, paskalyadır, nevruzdur, hıdrellezdir. Yeraltına döndüğü zaman ise kışın başlangıcıdır.
