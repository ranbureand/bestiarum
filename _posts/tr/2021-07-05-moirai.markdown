---
layout: post

title: Kaderiniz bu üç yaşlı teyzenin elinde
subtitle: Moirai
description: Moiralar Yunan mitlerinde kaderi temsil eden üç kız kardeştir. Diğer bilinen tüm Yunan tanrılarının üstündedirler. İlk kız kardeşin adı “döndüren” anlamına gelen Clotho’dur. İkinci kızkardeşin adı ise “bölüştüren” anlamındaki Lachesis. Son kız kardeşin adı da Atropos yani “kaçınılmaz olan”dır.
date: '2021-07-5 13:40:00'
language: 'tr'
language_reference: 'moirai'
publish: 'yes'
---

Moiralar Yunan mitlerinde kaderi temsil eden üç kız kardeştir. Diğer bilinen tüm Yunan tanrılarının üstündedirler. İlk kız kardeşin adı “döndüren” anlamına gelen Clotho’dur. İkinci kızkardeşin adı ise “bölüştüren” anlamındaki Lachesis. Son kız kardeşin adı da Atropos yani “kaçınılmaz olan”dır.

Tanrı ya da ölümlü tüm varlıkların yaşam ipliğini onlar kontrol eder. Yeni bir bebeğin doğumu Clotho’nun iplik yumağını döndürmesiyle olur, bebek yaşam bulur. Kız kardeşi Lachesis bu yaşam ipini değneği ile ölçerek hayatının ne kadar uzun olacağına karar verir. Diğer kız kardeş Atropos ise “kaçınılmaz olan”ı gerçekleştirir ve vakti gelince yaşam ipini keser ve ölürsünüz.

İlk nesil Yunan tanrılarından olup direkt olarak kaostan yaratılmışlardır. Gece Tanrıçası Nyks’in kızları, kötü kader Tanrısı Keres, ölüm Tanrısı Thanatos ve ceza Tanrıçası Nemesis’in kız kardeşleridirler.

Çoğunlukla beyaz kıyafet giymiş olarak tasvir edilirler. Shakespeare’in Macbeth oyunundaki kahin üç cadı ya da diğer adıyla tuhaf kızkardeşler figürü de bu mitten esinlenmiştir. Üç kız kardeşler Harry Potter, Doctor Who, The Witcher 3 ve Dracula gibi pek çok yerde karşımıza çıkar.

Kelt Mitolojisinde de “Geceyarısı Çamaşırcı Kadınları” adında bu üç tuhaf kız kardeşe benzer fakat daha da tuhaf bir mit vardır. Üç yaşlı kadın ölmek üzere olan kişinin kefenini yıkamak için geceyarısı su kenarlarına giderler.

Boyları kısadır, yeşil renk kıyafet giyerler ve ayakları ördek gibi perdelidir. Galler’de anlatılan versiyonunda eğer bu yaşlı kadınlar sizi görürse yıkadıkları çamaşırları sıkmak için sizden yardım isterler. Eğer çamaşırları onlarla aynı yöne döndürerek sıkarsanız kollarınızla beraber büktüğünüz çamaşırın içine çekilerek ölürsünüz.

Ama eğer çamaşırları onlardan farklı yöne döndürerek sıkarsanız, hayatta kalırsınız ve üç dilek hakkınız olur. Yani bu yaşlı teyzelerle karşılaşırsanız yaşama ihtimaliniz 3’te 1’dir. Bazı ülkelerdeki değişik versiyonlarında ise “Sen ne zaman evleniyon?” “Çocuk ne zaman?” ya da “Kaç para kazanıyon?” gibi sorularla sizi ölmekten beter sıkabilirler.
