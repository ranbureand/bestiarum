---
layout: post
title: Ortam Gerildi Ben Terbiyesiz Vir Fıkra Anlatayım
subtitle: Tanrıça Teyze Baubo
categories: [mythology]
description: Demeter, teklif edilen tüm yiyecekleri reddeder. Kederinden başını kaldıramaz durumdadır. Kimseyle konuşmaz, acınacak haldedir. Derken Demeter’in yanına Eleusis Kralı’nın hizmetkarlarından biri olan Baubo Teyze gelir. Bir şeyler söyleyerek eteklerini kaldırır ve Demeter’e göbeğini ve vulvasını gösterir.
date: '2022-03-18 13:40:00'
language: 'tr'
language_reference: 'baubo'
publish: 'yes'
---
Tarımın, bereketin ve mevsimlerin Tanrıçası Demeter Olympos’tan kaçar ve kaybolan kızı Persephone’u yana yakıla arar. Karış karış, tüm köyleri gezer ve bulduğu herkese kızını sorar. Aylarca süren bu çaresiz arayışı sırasında acısından yeryüzünü unutur. Ekinler ölmeye, çocuklar doğmamaya ve bereket yok olmaya başlar.

O kadar çaresizdir ki artık kıyafetleri kir-pas içinde kalır, saçları saçaklanır. Sonunda Eleusis şehrinde, artık yorgunluktan yürüyemeyecek duruma geldiği için dinlenmeye karar verir. Orada yaşayanlar Demeter’i tanıyamazlar ama bu çaresiz kadına yardım etmek isterler.

Demeter, teklif edilen tüm yiyecekleri reddeder. Kederinden başını kaldıramaz durumdadır. Kimseyle konuşmaz, acınacak haldedir. Derken Demeter’in yanına Eleusis Kralı’nın hizmetkarlarından biri olan Baubo Teyze gelir. Bir şeyler söyleyerek eteklerini kaldırır ve Demeter’e göbeğini ve vulvasını gösterir.

Demeter Baubo Teyze’nin yaptığı bu harekete kahkahalarla gülmeye başlar. O kadar çok güler ki, yası dağılır ve tekrar hayata döner. Morali düzelir, yiyecekleri kabul eder. Artık canı kadar sevdiği kızı Persphone’u aramaya devam etmek için gereken gücü kendinde yeniden bulmuştur. Ve en sonunda da kızına kavuşur.

Yeryüzüne bereket tekrar gelir, çocuklar doğar, ekinler hasat verir ve kıtlık biter.

Baubo Tanrıça Teyzemiz de bundan sonra kadınların yaptığı bel-altı şakaların sembolü olarak kutlanır. Genellikle kafası olmayan, memelerinin ucunda gözleri ve vulvasının hemen üstünde ağzı olan ufak tefek bir kadın olarak tasvir edilir.

Baubo için tüm hasat bittiğinde, festival yapılır. Yalnızca evli olan kadınlar bu festivale katılabilir. Bir araya gelerek çadırlar kurarlar. Birlikte dans edip, birbirlerinin “kirli” şakalarına beraberce gülerler. Vulva ya da penis şeklinde yiyecekler pişirir (Fransız Bageti sen misin?), belaltı esprili tiyatro oyunları oynarlar.

Asıl olan ise, kadınların tüm hasat yorgunluğunu beraber atıp, güçlerini toplamalarıdır. Birbirlerini iyileştirerek bir kez daha hep birlikte gülerler. Derler ki, Baubo’nun tasvir edildiği gibi karından gülmek kadınlar için en iyi ilaçlardan biridir.
